<html>
<body>
<strong>Blackjack</strong>
<p>
1) Doel van het spel<br>
Het doel van Blackjack is om een hand te hebben die meer punten waard is dan die van de deler, en daarbij niet boven de 21 uit te komen. Kom je boven de 21 uit, dan ben je kapot en verlies je, ook als de deler kapot gaat. Gaat de deler kapot, maar jij niet, dan win jij. Bij een gelijke score (onder de 21) gebeurt er niets. Het gaat er dus in principe niet om om zo dicht mogelijk bij de 21 te komen, maar je past je strategie aan aan de kansen van de deler.
De overige spelers aan dezelfde tafel hebben verder geen enkele invloed op het spel van de deler, dus ook niet op jouw spel. 
</p>
<p>
2) De waarde van de kaarten<br>
Bij Blackjack worden alle kaarten gebruikt, behalve de jokers. De kaarten 2 tot en met 10 hebben de overeenkomstige waarde. Boer, vrouw en heer zijn elk 10 punten waard. Dus een 8 en een 5 bijvoorbeeld zijn samen goed voor 13 punten, een boer en een 7 zijn 17 punten.
De aas ten slotte is 1 óf 11, al naar gelang het beste uitkomt. Zo leveren een aas en een 3 samen 14 op. Dit heet ook wel een softe hand: de aas kan als 11 meetellen zonder dat het totaal meer dan 21 is. Je kunt dan ook nog een kaart nemen zonder het risico dat je kapot gaat. Krijg je bijvoorbeeld nog een 9 erbij, dan krijgt de aas 1 als waarde, en wordt het nieuwe totaal 13. Nu heb je een harde hand, omdat je geen aas (meer) hebt die 11 kan zijn.
Merk op, dat de kleur van de kaart er verder niet toe doet! 
</p>
<p>
3) Het verloop van het spel<br>
Allereerst plaatsen alle spelers hun inzet. Vervolgens geeft de deler alle spelers twee kaarten. Merk op, dat je met twee kaarten niet kapot kunt zijn. Daarna geeft hij zichzelf een kaart, die voor iedereen zichtbaar is. Nadat alle spelers hun hand hebben uitgespeeld, door kapot te gaan of te passen, speelt de deler. Hij doet dat volgens een vast patroon: hij past namelijk altijd als hij 17 of meer punten heeft. Heeft hij bijvoorbeeld een aas en een 5, dan is zijn totaal 16, en dus neemt hij nog een kaart. Is dit een 7, dan komt hij uit op 13, en neemt hij nog een kaart. Is dit een 4, dan heeft hij 17 en past hij. 
</p>
<p>
4) Blackjack<br>
Een speler (of de deler) heeft een blackjack als hij met zijn eerste twee kaarten 21 heeft, dus, een aas met een tien of een plaatje. Het aardige van een blackjack is bovendien dat hij meer waard is dan een 'gewone' 21, bestaande uit bijvoorbeeld twee achten en een vijf.
Als je een blackjack krijgt, dan win je anderhalf maal je inzet, tenzij de deler ook een blackjack heeft. Andersom geldt dit echter gelukkig niet: de deler wint dan 'slechts' je inzet. 
</p>
<p>
5) Dubbelen<br>
Als speler kun je nog meer dingen doen behalve een kaart nemen of passen. Een van die dingen is dubbelen. Dit mag je doen nadat je je eerste twee kaarten hebt ontvangen, en alleen dan. Je verdubbelt dan je inzet en je krijgt nog één kaart, drie in totaal. Een goed voorbeeld om dit te doen is bijvoorbeeld met een 8 en een 3 tegen een 6 voor de deler: je hebt dan een behoorlijke kans op 21, terwijl de deler een redelijke kans heeft om kapot te gaan. 
</p>
<p>
6) Splitsen<br>
Hebben je eerste twee kaarten een gelijke waarde, bijvoorbeeld twee drieën of een vrouw en een 10, dan mag je splitsen: je legt dan een tweede even grote inzet bij en je krijgt bij elke kaart een tweede. Nu speel je als het ware met twee afzonderlijke handen. Heb je bijvoorbeeld twee achten, dan is het vaak een goed idee om die te splitsen, daar 16 een vervelend aantal is.
Twee azen splitsen is natuurlijk helemaal leuk. Je voordeel wordt echter beperkt doordat je dan nog maar één kaart erbij krijgt. Verder is het zo, dat als je bij een van je azen een 10 of een plaatje krijgt, dit niet geldt als een blackjack. Desondanks is splitsen meestal het beste dat je kunt doen met twee azen. 
</p>
</body>
</html>